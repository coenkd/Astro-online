# 1. Introductie

De module **‘Astrobiologie’** gaat over onze zoektocht naar sporen van leven buiten de aarde. Om deze zoektocht gericht uit te voeren is het van groot belang te weten waar naar gekeken en gezocht moet worden.

We gaan aan de slag met vragen als:

- Verwachten we dat leven elders in het universum lijkt op dat op aarde?
- Hoe is leven ontstaan op onze aarde?
- Hoe zou je leven kunnen definiëren?

En als we aannemen dat ergens buiten de aarde sporen van leven gevonden zouden kunnen worden, op welke wijze en met welke technieken vinden we die dan? Sturen we verkenners op pad of kunnen we vanaf de aarde in deep space kijken en zoeken?

Tijdens het doorlopen van de module zul je er achter komen dat over veel zaken nog een verhitte discussie wordt gevoerd: we weten nog niet hoe het precies zit!

## 1.1 De Drakevergelijking

In 1950 waren de natuurkundige **Enrico Fermi** en zijn collega’s tijdens een lunchpauze verwikkeld in een discussie over UFO’s en de mogelijkheid van interstellaire reizen. Daarbij stelde Fermi de vraag: _“Waar is iedereen?”_.

Er zijn zo enorm veel sterren in onze Melkweg, dat de kans heel groot is dat ergens in die Melkweg technologisch geavanceerde beschavingen zouden ontstaan, die in staat zijn de ruimte te koloniseren. **Waarom zien we ze hier op aarde dan niet?** vroeg Fermi zich af.

Enrico Fermi had het specifiek over bezoekjes van buitenaardse beschavingen aan onze planeet, maar de redenering kan natuurlijk uitgebreid worden naar communicatie met andere beschavingen. Sinds de jaren 1960 is er met radiotelescopen gezocht naar signalen van buiten onze aarde (**Search for Extra-Terrestrial Intelligence, SETI**). **Frank Drake**, een van de pioniers van SETI, stelde een vergelijking op waarmee geschat kan worden hoeveel beschavingen er zijn waarmee gecommuniceerd zou kunnen worden:

$$
N = R^* \cdot f_P \cdot n_E \cdot f_L \cdot f_I \cdot f_C \cdot L
$$

Waarbij:

-  $N$ = het aantal beschavingen waarmee communicatie mogelijk is)

- $R^*$ = Het tempo waarin sterren gevormd worden in de Melkweg, in aantal sterren per jaar.
- $f_P$ = De fractie van alle sterren waar planeten omheen bewegen.
- $nE$ = Het gemiddelde aantal bewoonbare planeten rondom een ster die planeten heeft.
- $f_L$ = De fractie van alle bewoonbare planeten waarop daadwerkelijk leven ontstaat.
- $f_I$ = De fractie van alle planeten met leven waarop zich intelligent leven ontwikkelt.
- $f_C$ = De fractie van alle intelligente levensvormen die zich technologisch voldoende ontwikkelen om communicatie mogelijk te maken.
- $L$ = De gemiddelde tijdsduur waarover communicerende intelligente levensvormen blijven bestaan.

### Vragen:
1. Geef zelf schattingen voor de waarden van elk van de factoren in de Drakevergelijking en schat daarmee het aantal communicerende beschavingen in onze Melkweg.
2. Hoe nauwkeurig denk je dat we de factoren in de Drakevergelijking kunnen schatten? Welke factoren zijn goed meetbaar, en voor welke is hooguit een guesstimate mogelijk?

In deze module richten we ons op een minder ambitieus doel: **het vinden van leven buiten de aarde**. De factoren **$f_I$** en **$f_C$** zijn daarom niet van belang. We vervangen **$R^*·L$** door **$N$*** (het aantal sterren in de Melkweg).

$$N = N^* \cdot f_P \cdot n_E \cdot f_L
$$

3. Welke aanname doen we hiermee over een planeet waar zich eenmaal leven heeft ontwikkeld?

## 1.2 Exoplaneten

Het aantal sterren in de Melkweg is redelijk goed bekend: ongeveer **10¹¹ sterren**. Onder deze sterren bevinden zich allerlei typen: **witte dwergen, superreuzen, variabele sterren, dubbelsterren, neutronensterren**, etc.

### Vragen:
4. Kun je enkele klassen van sterren noemen waar vast geen bewoonbare planeten omheen draaien?
5. Waarom is de kans op leven bij een zeer zware ster kleiner dan bij een lichtere ster zoals onze Zon?

Sinds de eerste ontdekking van een exoplaneet in 1995 zijn er duizenden planeten ontdekt. De twee belangrijkste methoden om exoplaneten te detecteren zijn:

- **Transit methode**: Een planeet beweegt voor de ster langs en veroorzaakt een periodieke afname in de intensiteit van het sterlicht.
- **Radiale snelheidsmethode**: De planeet oefent een zwaartekracht uit op de ster, waardoor het sterlicht periodiek **rood- en blauwverschuift** door het Dopplereffect.

6. Waarom werden er met deze methoden in het begin vooral grote planeten ontdekt die heel dicht bij hun moederster stonden?

## 1.3 Bewoonbare planeten

Een planeet moet aan bepaalde voorwaarden voldoen om leven mogelijk te maken. We nemen aan dat **vloeibaar water en een atmosfeer** essentieel zijn. Een grove schatting van de temperatuur van een planeet kan worden bepaald door **stralingsevenwicht**:

7. Toon aan dat voor het vermogen $P_{in} $ dat wordt ontvangen door een planeet met straal $ R $, die zich op een afstand $ d $ van een ster met lichtkracht $ L $ bevindt, geldt:


$$P_{in} = \frac{L}{4 \pi d^2} \cdot \pi R^2$$


8. Toon aan dat het door de planeet uitgestraalde vermogen $( P_{uit} )$ gelijk is aan:

$$
P_{uit} = 4 \pi R^2 \sigma T^4
$$

Met&nbsp;&nbsp;&nbsp;&nbsp;&nbsp; $\sigma = 5{,}67 \times 10^{-8}\ \mathrm{W\,m^{-2}\,K^{-4}}$


9. Bereken met deze uitdrukking de temperatuur op aarde (gebruik waarden uit BINAS).

Een planeet heeft ook een **atmosfeer** nodig om leefbaar te zijn. De massa van een planeet speelt een belangrijke rol bij het behouden van een atmosfeer.

10. Leg uit waarom een zwaardere planeet gemakkelijker een atmosfeer kan behouden dan een lichtere planeet. Gebruik hierbij de volgende begrippen:
   - Afkoeling
   - Convectie
   - Ionisatie
   - IJzeren kern
   - Magneetveld
   - Ontsnappingssnelheid
   - Sterrenwind
